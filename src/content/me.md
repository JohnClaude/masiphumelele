---
slug: "me"
type: "story"
title: "Me"
author: "Lilitha Mejeni"
---

Mna ke ndiyintombi yomXhosa xho. Ndingu Mbathane, Uxesibe, uKhandanyawana, uMatshaya, uMatshinayibheke njengo mntwana. Mna ke ndizalwa ngumfo wo Mbathane ooGxubane, yaye ndinguye nomxube wegazi loo Ncilashe, ooBhayi, ooKhetsha ndithuth’umama ke xa ndenza njalo. Ndiyintombi yomAFRIKA yaye ndiyazigca ngeenkcubeko namasiko akowethu. Ndiyintombi ebala limdaka njengo daka ethi yoncuma kuvele izinxonxo. Ndintombi emzimba udeki ombala mdaka, inene ndiyiyo inkcazelo yomAfrika woqobo. Ndinenwele zimnyama yaye zomAfrika, inwele ezishoqololo eziqinileyo ezi bathi amagqobhoka zimdaka. Ndiyintombi encumoluhle enezidlele ezi qum qum, uncumo lwam luyakhanya luza nelitha. Inene ndililo ilitha yiyolento umama ondizalayo wandithiya ngegama elithi LILITHA. Ndililitha nje injongo zam kukwenza okwenziwa lilitha kweli lizwe jikelele ingakumbi kubantu bakuthi abantsundu, ngoba noko isizwe sakowethu siya kwantshabalalo. Ndizimisele ngokwazi ngakumbi yaye ndibhale ndiphuhlise amabali okwenene. Ndikholelwa kakhulu kwintetho ethi “MAKONWATYWE APHO UKHOYO” yiyolonto uya kusoloko umdibona ndigigitheka ndihleka ndihlekisa. Ndimoya ukhululekileyo yaye ndililo ilitha. <br><br>
Ndiyile ntombi ndiyiyo nje, ndiqeqeshiwe, ndakhuliswa, ndayalwa. Mna ndikhulele eCala kwilali yase Mbenge, ndikhuliswa yintombi yakwa Gcina ezala umama. Ndikhulisiwe ke emva kwethutyana ndiye ndahamba ndaya kuhlala nomama kunye notata abandizalayo eNgcobo. Lonto umakhulu wam uMamGcina ebeyiyo nyani inkcazelo yembokodo nomzali wokwenene. Ndifunde izinto ezininzi kulo iGcinakazinlam elihle, kodwa oyena ndoqo ndiwufundileyo kuye sisimilo nobuntu. Ebesoloko endixelela ukuba abantu mandibazi yaye umntu ngumntu ngabantu. Ebesoloko endibalisela amabali, yaye ndandiwathanda amabali wakhe kuba aye soloko enemfundiso.Ngelishwa ke intombi endala ileli kobandayo. Sihlalile ke nosapho lwam eNgcobo de kwaba ngu nyaka ka 2016, apho siye saya kuhlala khona kwelentlanzi, eKapa lodumo. Ndiye ndaluthanda usiba ixesha elininzi bendibhala ukupholisa amanxeba nokuziphumza. Bendisoloko ndibhala. Ubomi bunamahlandenyuka kodwa ke kulo mahlandenyuka,ndiye ndazibandakanya kwinkqubo eluncedo kakhulu, Ikamva youth, nalapho ndidibene nabantu ngabantu nalapho abanye baye bandicebisa bendibonisa kwanendlela zokuphuhlisa esisakhono nobubuchule ndinabo.
